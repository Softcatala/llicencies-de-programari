**GNU Free Documentation License (GFDL), versió 1.3**.

-   Traducció:
-   [Versió en format ODF](assets/gfdl-v3.odt)

### Llicència de Documentació Lliure de GNU

This is an unofficial translation of the GNU Free Documentation License
into Catalan. It was not published by the Free Software Foundation, and
does not legally state the distribution terms for software that uses the
GNU GFDL --only the original English text of the GNU GFDL does that.
However, we hope that this translation will help Catalan speakers
understand the GNU GFDL better.

Aquesta és una traducció no oficial al català de la Llicència de
documentació lliure (GFDL) de GNU. No ha estat publicada per la Free
Software Foundation, i no estableix legalment les condicions per a la
distribució del programari que utilitza la GFDL de GNU, ja que això
només ho fa el text original en anglès de la GFDL de GNU. Esperem, però,
que aquesta traducció ajudi els catalanoparlants a comprendre millor la
GFDL de GNU.

<center>

Versió 1.3, 3 de novembre de 2008

</center>

Copyright © 2000, 2001, 2002, 2007, 2008 Free Software Foundation, Inc.
\<[<http://fsf.org/>](http://fsf.org/)\>

Es permet a tothom la còpia així com la distribució de còpies literals
d'aquesta llicència o document, però no es permet la seva modificació.

#### 0. PREÀMBUL

L'objectiu d'aquesta Llicència és crear un manual, un llibre de text, o
bé a qualsevol altre document funcional o útil, de caràcter lliure, en
el sentit de no sotmès a restriccions (1), per tal de garantir a tothom
llibertat efectiva per copiar-lo o bé per distribuir-lo, ja sigui amb
modificacions o sense, ja sigui comercialment o no. A més, aquesta
Llicència garanteix a l'autor o editor un mitjà de reconeixement de
l'autoria de la seva obra, i al mateix temps l'allibera de
responsabilitat per les modificacions realitzades per altres.

Aquesta Llicència constitueix una mena de “permís de còpia” (2), en el
sentit que les obres derivades del document han de gaudir de la mateixa
llibertat. Complementa la Llicència General Pública de GNU, que es una
llicència amb permís de còpia per a programari lliure.

Hem dissenyat aquesta Llicència per tal d'aplicar-la als manuals del
programari lliure, perquè al programari lliure li cal documentació
lliure: un programa lliure ha d'anar acompanyat amb manuals que
gaudeixin de la mateixa llibertat que el programari. Però aquesta
llicència no es limita només als manuals; es pot aplicar a qualsevol
obra basada en text, sigui quin sigui el tema, i tant si es troba
publicada en un llibre imprès com si no. Recomanem aquesta Llicència
principalment per a les obres que tenen com a finalitat la formació o bé
la consulta.

#### 1. ÀMBIT D'APLICACIÓ I DEFINICIONS

Aquesta Llicència s'aplica a qualsevol manual o treball, en el mitjà de
suport que sigui, que inclogui un avís posat pel titular dels drets
d'autor (3) en el qual es digui que es pot distribuir sota les
condicions que en l'esmentada Llicència s'indiquin. Aquest avís
garanteix una llicència d'àmbit mundial, lliure de cànons i de durada
il·limitada, per a la utilització de l'obra esmentada sota les
condicions que en ella s'hi estableixin. En endavant, ens referirem a
qualsevol manual o obra amb el concepte “Document”, i a qualsevol
particular beneficiari de la llicència o “autoritzat” ens hi adreçarem
com a “vós”. Vós accepteu la llicència si copieu, modifiqueu o
distribuïu el treball amb la prèvia obtenció del corresponent permís
d'acord amb les normes jurídiques sobre els drets d'autor.

Anomenarem “Versió modificada” del Document qualsevol treball que
contingui el Document o bé una part d'aquest, ja sigui copiada paraula
per paraula, ja sigui amb modificacions, ja sigui traduïda a un altre
idioma.

Una “Secció secundària” és un apèndix amb títol o bé una secció
preliminar del Document que tracta exclusivament de la relació dels seus
editors o autors amb el tema general d'aquest (o bé amb matèries
relacionades amb l'esmentat tema general) i que no conté res que es
pugui incloure directament dins del tema general, (de forma que, si el
Document és en part un llibre de text de matemàtiques, una Secció
secundària no podrà tractar en absolut sobre matemàtiques). La relació
podrà consistir en una connexió, ja sigui de tipus històric, jurídic,
mercantil, filosòfic, ètic, o de posicionament polític, amb el tema
central o bé amb matèries relacionades,

Les “Seccions invariables” són determinades Seccions secundàries que
s'han designat explícitament d'aquesta forma en l'avís en el qual
s'informa que el Document s'ha publicat sota aquesta Llicència. Si una
secció no encaixa dins de la definició de Secundària, llavors no se la
podrà qualificar com a Invariable. Pot ser que el Document no contingui
cap Secció invariable. Si en el Document no es qualifica explícitament
cap secció com a Invariable, llavors no n'hi ha cap.

Els “Textos de coberta” (4) són alguns fragments curts de text que es
designem com a “Textos de coberta anterior”, o bé “Textos de coberta
posterior”, en l'avís en el qual s'informa que el Document s'ha publicat
sota aquesta Llicència. Un Text de coberta anterior ha de tenir com a
màxim 5 paraules, i un Text de coberta posterior en pot tenir un nombre
màxim de 25.

Una còpia “Transparent” del Document significa una còpia que pugui
llegir una màquina, representada en un format que tingui les seves
especificacions accessibles al públic en general, que es pugui revisar
directament amb editors de text genèrics, o bé, en cas d'imatges
compostes de píxels, amb programes genèrics de tractament de gràfics, o
bé en cas de dibuixos, amb editors de dibuix fàcilment accessibles, i
que es pugui introduir en formatadors de text o bé que es pugui traduir
automàticament a un format que es pugui introduir en formatadors de
text. Una còpia feta en un format pretesament Transparent, l'etiquetatge
o l'absència d'etiquetatge del qual s'hagi dissenyat per obstaculitzar o
dissuadir als lectors de fer-hi qualsevol modificació posterior, no és
Transparent. Un format d'imatge no és Transparent si s'utilitza per a
una quantitat significativa de text. Una còpia que no és “Transparent”
s'anomena “Opaca”.

Alguns dels formats adequats per a còpies Transparents són: l'ASCII pur
sense etiquetatge, el format d'entrada Texinfo, el format d'entrada
LaTeX, l'SGML o l'XML que utilitzin un DTD accessible a tothom, i l'HTML
pur que compleixi amb els estàndards, el PostScript o el PDF dissenyats
per a la modificació humana. Els formats transparents d'imatges inclouen
el PNG, l'XCF i el JPG. Els formats opacs inclouen els formats privatius
que només es poden llegir i editar amb processadors de textos privatius,
el SGML o l'XML que no tinguin el DTD o les eines de processament
accessibles a tothom, i l'HTML, el PostScript o el PDF generats
automàticament per alguns processadors únicament per servir com a
sortida.

“Portada” (4) significa, per a un llibre imprès, la pàgina de títol o de
crèdits i a més, les pàgines següents que calguin per contenir, de
manera llegible, el material que aquesta Llicència requereix que
aparegui a la portada. Per a les obres que, a causa del seu format, no
tenen pròpiament una portada, la “Portada” designa el text proper a
l'aparició més destacada del títol de l'obra, que precedeix el
començament del cos del text.

“Editor” significa qualsevol persona o entitat que distribueix còpies
del Document al públic.

Secció “Titulada XYZ” significa una subunitat del Document
individualitzada amb un títol que, o bé és precisament XYZ o bé conté
XYZ entre parèntesis a continuació del text que tradueix XYZ a un altre
idioma (XYZ indica el nom d'una secció determinada, com ara,
“Agraïments”, “Dedicatòries”, “Aprovacions” o “Historial”). “Conservar
el títol” d'una secció quan modifiqueu el document vol dir que hi
continuarà havent una secció “Titulada XYZ” segons l'anterior definició.

El Document pot incloure Advertiments d'exclusió de garantia al costat
de l'avís que indica que aquesta Llicència s'aplica a l'esmentat
Document. Aquests Advertiments d'exclusió de garantia es consideren
inclosos fent referència a aquesta Llicència, però només pel que fa a la
limitació de garanties: qualsevol altra implicació que aquests Avisos
d'exclusió de garanties puguin tenir és nul·la i no té cap efecte sobre
el significat de la Llicència.

#### 2. CÒPIES LITERALS

Podeu copiar i distribuir el Document en qualsevol mitjà de suport, ja
sigui de manera comercial no, sempre que aquesta Llicència, els avisos
sobre els drets d'autor (*“copyright”*) i l'avís que diu que l'esmentada
Llicència s'aplica al document, es reprodueixin en totes les còpies, i
que no hi afegiu altres condicions que no siguin les d'aquesta
Llicència. No podeu utilitzar mitjans tècnics per dificultar o controlar
la lectura o la posterior reproducció de les còpies que feu o
distribuïu. Podeu acceptar, però, una compensació a canvi de les còpies.
Si distribuïu un nombre prou gran de còpies també heu de complir les
condicions de la secció 3.

També podeu prestar-ne còpies, amb les mateixes condicions acabades
d'esmentar, i exhibir-ne còpies públicament.

#### 3. CÒPIES EN GRANS QUANTITATS

Si publiqueu més de 100 còpies del Document, ja siguin impreses o bé en
mitjans de suport que normalment tenen cobertes impreses, i l'avís sobre
la Llicència que s'aplica al Document requereix Textos de coberta, heu
d'acompanyar les còpies amb cobertes que portin, de forma clara i
llegible, tots aquests Textos de coberta: els Textos de coberta anterior
a la coberta anterior i els Textos de coberta posterior a la coberta
posterior. A totes dues cobertes heu d'indicar, de forma clara i
llegible, que sou l'editor d'aquestes còpies. La coberta anterior ha
d'indicar el títol complet amb totes les paraules igualment destacades i
visibles. Podeu afegir material addicional a les cobertes. Les còpies
amb canvis efectuats únicament a les cobertes, si conserven el títol del
Document i satisfan aquestes condicions, també es poden considerar
còpies literals.

Si els textos que es requereixen en qualssevol de les cobertes són massa
densos per encabir-los de forma que quedin llegibles, heu de posar els
primers (tants com sigui raonablement possible) en la coberta real, i
continuar amb la resta en pàgines adjacents.

Si publiqueu o distribuïu més de 100 còpies Opaques del Document, heu
d'incloure amb cadascuna d'elles una còpia Transparent llegible per una
màquina, o bé indicar-hi o incloure-hi una indicació d'una ubicació de
xarxa a la qual, fent ús de protocols de xarxa públics, el públic en
general hi tingui accés per baixar-se una còpia Transparent i completa
del Document, sense material afegit. Si utilitzeu aquesta darrera opció,
en iniciar la distribució d'una gran quantitat de còpies Opaques heu de
prendre les mesures raonablement necessàries per assegurar que aquesta
còpia Transparent romandrà accessible en la ubicació indicada com a
mínim durant un any a comptar des del moment en què distribuïu al públic
l'última còpia Opaca d'aquesta edició, ja sigui directament o bé a
través dels vostres representants o minoristes.

Es demana, però no s'exigeix, que us poseu en contacte amb els autors
del Document abans de redistribuir-ne un gran nombre de còpies, a fi de
donar-los l'oportunitat que us en facilitin una versió actualitzada.

#### 4. MODIFICACIONS

Podeu copiar i distribuir una Versió modificada del Document d'acord amb
les condicions de les seccions 2 i 3 anteriors, sempre que distribuïu
aquesta Versió modificada d'acord amb la mateixa Llicència, actuant la
Versió modificada com a Document, i autoritzant, d'aquesta manera la
distribució i la modificació de l'esmentada Versió modificada a
qualsevol que en posseeixi una còpia. A més, a la Versió modificada hi
heu de fer el següent:

-   A. Utilitzeu, en la Portada (4) (i a les cobertes, si n'hi ha), un
    títol diferent del títol del Document, i del títol de les versions
    anteriors (que, en cas d'haver-n'hi han d'estar esmentades a la
    secció d'Historial del Document). Podeu utilitzar el mateix títol
    que en versions anteriors si l'editor original d'aquella versió us
    en dóna permís.
-   B. Esmenteu, en la Portada, com a autors, una o més persones o
    entitats responsables de l'autoria de les modificacions de la Versió
    modificada, juntament amb almenys cinc dels autors principals del
    Document (o bé tots els seus autors principals si són menys de
    cinc), tret que ells us dispensin d'aquest requeriment.
-   C. Indiqueu, en la Portada, el nom de l'editor de la Versió
    modificada, com a editor.
-   D. Conserveu tots els avisos sobre els drets d'autor (“copyright”)
    del Document.
-   E. Afegiu l'avís corresponent als drets d'autor sobre les vostres
    modificacions al costat dels altres avisos sobre els drets d'autor.
-   F. Incloeu, immediatament després dels avisos sobre els drets
    d'autor, un avís de llicència en què es doni autorització pública
    per utilitzar la Versió modificada sota les condicions d'aquesta
    Llicència, en el formulari que es presenta en l'annex de més avall.
-   G. Conserveu, en aquest avís de llicència, la relació completa de
    les Seccions invariables i dels Textos de coberta necessaris que
    s'indiquen en l'avís de llicència del Document.
-   H. Adjunteu una còpia sense alterar d'aquesta Llicència.
-   I. Conserveu la secció titulada “Historial”, sense alterar el seu
    títol, i afegiu-li una secció en que constin com a mínim, el títol,
    l'any, els nous autors i l'editor de la Versió modificada, tal com
    s'indiquen en la Portada. Si en el Document no hi ha cap secció
    titulada “Historial”, creeu-ne una en què s'indiqui el títol, l'any,
    els autors i l'editor del Document tal com s'indica a la Portada, i
    afegiu-li una secció en què es descrigui la Versió modificada tal
    com s'acaba d'exposar en la frase anterior.
-   J. Conserveu la ubicació de la xarxa que s'indica al Document per
    tal d'accedir a una còpia Transparent d'aquest, en cas que n'hi
    hagi, i també les ubicacions de xarxa indicades corresponents a les
    versions prèvies en què es va basar aquest Document. Aquestes
    ubicacions les podeu fer constar a la secció “Historial”. Podeu
    ometre les ubicacions de xarxa d'aquelles obres publicades almenys
    quatre anys abans del mateix Document, o bé si l'editor original de
    la versió us hi autoritza.
-   K. En qualsevol secció titulada “Agraïments” o “Dedicatòries”,
    conserveu-ne el títol, i conserveu tota l'essència i l'estil de
    cadascun dels agraïments als col·laboradors i/o les dedicatòries que
    hi apareguin.
-   L. Conserveu totes les Seccions invariables del Document, sense
    canviar-ne els textos ni els títols. Els números de les seccions o
    els sistemes equivalents d'enumeració no es consideren com a part
    dels títols de secció.
-   M. Suprimir qualsevol secció titulada “Aprovacions”. Aquestes
    seccions no es poden incloure en la Versió modificada.
-   N. No reanomeneu qualsevol secció existent com a “Aprovacions”, ni
    tampoc de cap altra forma que entri en conflicte amb el títol de
    qualsevol Secció invariable.
-   O. Conserveu tots els Advertiments d'exclusió de garantia.

Si la Versió modificada inclou noves seccions preliminars o apèndixs que
es considerin Seccions secundàries i no continguin material copiat del
Document, podeu anomenar-les totes, o bé algunes d'elles, com a
invariables. Per fer-ho, afegiu-ne els títols a la llista de Seccions
invariables de l'avís de llicència de la Versió modificada. Aquests
títols han de ser diferent de tots els altres títols de secció.

Podeu afegir una secció titulada “Aprovacions”, sempre que contingui
únicament aprovacions de la vostra Versió modificada fetes per diverses
parts; per exemple, declaracions d'experts o que el text ha estat
aprovat per una organització que disposa d'autoritat per a la definició
d'un estàndard.

Al final de la llista de Textos de coberta de la Versió modificada,
podeu afegir un fragment de fins a cinc paraules com a Text de coberta
anterior i un de fins a 25 paraules com a Text de coberta posterior.
Cada entitat només pot afegir (o bé arranjar) un fragment com a Text de
coberta anterior i un com a Text de coberta posterior. Si el Document ja
inclou un text de coberta per a la mateixa coberta, afegit anteriorment
per vós o arranjat per la mateixa entitat en nom de la qual actueu, no
en podeu afegir cap altre, però podeu substituir l'antic amb
l'autorització expressa de l'anterior editor que la va afegir.

Aquesta Llicència no us atorga implícitament permís de l'autor (o dels
autors) i de l'editor (o dels editors) del Document per utilitzar els
seus noms amb finalitats publicitàries ni tampoc per reivindicar o
pressuposar l'autorització d'aquells sobre qualsevol Versió modificada.

#### 5. COMBINACIÓ DE DOCUMENTS

Podeu combinar el Document amb altres documents publicats sota aquesta
Llicència, d'acord amb les condicions estipulades més amunt en la secció
4 per a les Versions modificades, sempre que inclogueu en la combinació
totes les Seccions invariables de tots els documents originals, sense
modificació, que les enumereu com a Seccions invariables de l'obra
combinada en el seu avís de llicència, i que conserveu tots els Avisos
d'exempció de garanties.

A l'obra combinada resultant només cal incloure-li una còpia d'aquesta
Llicència, i les diverses Seccions invariables idèntiques es poden
substituir per una única còpia. Si hi ha diverses Seccions invariables
amb el mateix nom però amb diferent contingut, feu que el títol de
cadascuna d'elles sigui únic, o bé tingui un únic número, afegint-li al
final, entre parèntesis, el nom de l'autor o l'editor original d'aquella
secció, si es coneix. Feu el mateix ajustament pel que fa als títols de
secció en la llista de Seccions invariables de l'avís de llicència de
l'obra combinada.

A l'obra resultant heu de combinar totes les seccions titulades
“Historial” dels diversos documents originals, formant una secció
titulada “Historial”; de la mateixa manera combineu totes les seccions
titulades “Agraïments” i totes les titulades “Dedicatòries”. Heu de
suprimir totes les seccions titulades “Aprovacions”.

#### 6. RECOPILACIONS DE DOCUMENTS

Podeu crear una recopilació formada pel Document i per altres documents
publicats sota aquesta Llicència, i substituir les còpies individuals
d'aquesta Llicència en cadascun dels documents per una única còpia que
quedi inclosa en la recopilació, sempre que seguiu també les normes
d'aquesta Llicència per a la còpia literal de cadascun dels documents.

Podeu extreure un document individual d'aquesta recopilació, i
distribuir-lo individualment sota aquesta Llicència, sempre que
inclogueu una copia de la Llicència en el document extret, i que també
seguiu les normes d'aquesta Llicència pel que fa a la còpia literal
d'aquell document.

#### 7. AGRUPAMENT AMB OBRES INDEPENDENTS

Una compilació del Document o de les seves obres derivades amb altres
documents o treballs independents en un únic volum d'algun suport per a
l'emmagatzemament o per a la distribució, s'anomena ”agrupament”, si els
drets d'autor (copyright) resultants de la compilació no s'utilitzen per
limitar els drets legals dels seus usuaris mes enllà del que ho fan els
corresponents drets d'autor de cadascuna de les obres per separat. Quan
el Document s'inclou en un agrupament, aquesta Llicència no s'aplica a
les altres obres de l'agrupament que no siguin per si mateixes obres
derivades del Document.

Si el requeriment de la secció 3 sobre el Text de coberta és aplicable a
aquestes còpies del Document, i el Document té una extensió inferior a
la meitat de tot l'agrupament, els Textos de coberta del document es
poden col·locar en cobertes que embolcallin el Document dins de
l'agrupament, o bé en l'equivalent electrònic de cobertes en cas que el
format del Document sigui electrònic. En cas contrari han d'aparèixer en
cobertes impreses que embolcallin tot l'agrupament.

#### 8. TRADUCCIÓ

La traducció es considera una mena de modificació, i per consegüent,
podeu distribuir traduccions del Document sota les condicions de la
secció 4. La substitució de Seccions invariables per traduccions
requereix un permís explícit dels titulars dels drets d'autor
(copyright), però podeu incloure traduccions d'alguna o de totes les
Seccions invariables juntament amb les versions originals d'aquestes
Seccions invariables. Podeu incloure una traducció d'aquesta Llicència,
i de tots els avisos de llicència del Document, aixi com dels
Advertiments d'exclusió de garanties, sempre que també inclogueu la
versió original anglesa d'aquesta Llicència i les versions originals
d'aquests avisos i advertiments. En cas de discrepància entre la
traducció i la versió original d'aquesta Llicència o bé d'algun avís o
advertiment, prevaldrà el contingut de la versió original.

Si una secció del Document es titula “Agraïments”, “Dedicatòries”, o
“Historial”, el requeriment de la secció 4 de conservar el seu títol
(segons la definició de la secció 1) farà que normalment s'hagi de
canviar el títol real (5).

#### 9. EXTINCIÓ

No podeu copiar, modificar, subllicenciar ni distribuir el Document en
condicions diferents de les previstes explícitament en aquesta
Llicència. Qualsevol actuació en un altre sentit per tal de copiar-lo
modificar-lo, subllicenciar-lo o distribuir-lo serà nul·la i causarà
automàticament l'extinció dels drets que l'esmentada Llicència us
garanteix.

No obstant això, si deixeu d'infringir la Llicència, l'autorització que
us atorga el titular dels drets d'autor s'entén restablerta (a)
provisionalment, llevat que, i en el seu cas, fins que el titular no la
doni explícitament per extingida, i (b) permanentment, si el titular
dels drets d'autor no us notifica l'esmentada transgressió a través
d'algun mitjà raonable abans dels 60 dies posteriors al cessament
d'aquesta transgressió.

A més a més, l'autorització que us atorga un determinat titular dels
drets d'autor es restableix permanentment si l'esmentat titular us
notifica la infracció a través d'algun mitjà raonable, si a més, és la
primera vegada que aquest titular us ha notificat una infracció
d'aquesta Llicència (amb relació a qualsevol obra) i si poseu fi a
aquesta transgressió abans dels 30 dies posteriors a la recepció de
l'avís.

L'extinció dels vostres drets segons les clàusules d'aquesta secció no
extingeix les autoritzacions de què gaudeixen les terceres parts a les
quals heu distribuït còpies o atorgat drets mitjançant aquesta
Llicència. Si els vostres drets s'han extingit i no s'han restablert
permanentment, el fet de rebre una còpia de part o de tot el mateix
material no us dóna dret d'utilitzar-lo.

#### 10. REVISIONS FUTURES D'AQUESTA LLICÈNCIA

La Free Software Foundation pot publicar versions noves revisades de la
Llicència de Documentació Lliure de GNU de tant en tant. Aquestes
versions noves seran similars en l'essència, però poden diferir en el
detall per tal de fer front a nous problemes o assumptes. Vegeu
[<http://www.gnu.org/copyleft/>](http://www.gnu.org/copyleft/).

Cada versió de la Llicència té un número de versió únic. Si en el
Document s'indica que se li aplica una determinada versió numerada
d'aquesta Llicència “o bé qualsevol versió posterior”, teniu l'opció de
seguir els termes i condicions d'aquesta versió específica o bé de
qualsevol versió posterior que hagi publicat (però no pas com a
esborrany) la Free Software Foundation. Si en el Document no
s'especifica cap número de versió d'aquesta Llicència, podeu escollir
qualsevol versió que hagi publicat (però no pas com a esborrany) la Free
Software Foundation. Si en el Document s'especifica que un representant
pot decidir quina de les futures versions d'aquesta Llicència es pot
utilitzar, la declaració pública en què l'esmentat representant accepta
una versió permanentment us autoritza a escollir aquella versió per al
Document.

#### 11. RELLICENCIAMENT

"Lloc de Col·laboració Massiva Multiautor" (o "Lloc CMM") vol dir
qualsevol servidor World Wide Web que publica obres subjectes a drets
d'autor al mateix temps que ofereix importants facilitats a tothom per
editar aquestes obres. Un viqui públic que qualsevol pugui editar
constitueix un exemple d'aquests servidors. Una “Col·laboració Massiva
Multiautor” (o “CMM”) continguda en aquest lloc vol dir qualsevol
conjunt d'obres subjectes a drets d'autor i per tant, publicades en el
lloc CMM.

"CC-BY-SA" vol dir llicència Creative Commons Attribution-Share Alike
3.0 publicada per la Creative Commons Corporation, una entitat sense
ànim de lucre que té la seu principal de les seves activitats a San
Francisco, Califòrnia, així com les futures versions d'aquesta llicència
que incorporin permís de còpia publicades per l'esmentada entitat.

"Incorporar" vol dir publicar o reeditar un Document, totalment o
parcialment, com a part d'un altre Document.

Una CMM és “elegible per rellicenciar” si està emparada per aquesta
Llicència, i si totes les obres que es van publicar inicialment sota
aquesta llicència llevat d'aquesta CMM, i que es van incorporar
totalment o parcialment a aquesta CMM, (1r) no tenien textos de coberta
ni seccions invariables, i (2n) s'hi van incorporar abans del dia 1 de
novembre de 2008.

L'operador d'un Lloc CMM pot reeditar una CMM continguda en el lloc sota
la llicència CC-BY-SA en el mateix lloc i abans del dia 1 d'agost de
2009, sempre que la CMM sigui elegible per rellicenciar.

### ADDENDUM: Com assignar aquesta Llicència als vostres documents

Per tal d'assignar aquesta Llicència a un document que hàgiu escrit,
inclogueu-ne una còpia en el document i poseu els següents avisos sobre
drets d'autor i llicència immediatament després de la portada:

`    Copyright (C)      ANY   EL VOSTRE NOM.`  
`    Permission is granted to copy, distribute and/or modify this document`  
`    under the terms of the GNU Free Documentation License, Version 1.3`  
`    or any later version published by the Free Software Foundation;`  
`    with no Invariant Sections, no Front-Cover Texts, and no Back-Cover Texts.`  
`    A copy of the license is included in the section entitled "GNU`  
`    Free Documentation License".`

Si teniu Seccions invariables, Textos de coberta anterior i Textos de
coberta posterior, substituïu la línia *"with … Texts."* amb el següent:

`    with the Invariant Sections being LIST THEIR TITLES, with the`  
`    Front-Cover Texts being LIST, and with the Back-Cover Texts being LIST.`

Si teniu Seccions invariables, sense Textos de coberta, o bé alguna
altra combinació d'aquests tres components, combineu aquestes dues
alternatives per tal de reflectir la situació.

Si el vostre document conté exemples no trivials de codi de programa,
recomanem que els publiqueu simultàniament sota la llicència de
programari lliure que preferiu, com per exemple la Llicència General
Pública de GNU, per tal de permetre el seu ús com a programari lliure.

**NOTES DEL TRADUCTOR**

**(1) En anglès, la paraula *“free”* es pot usar també en el sentit de
*“gratuït”*.**

**(2) En l'original anglès, *“copyleft”*, un neologisme difós gràcies a
la Free Software Foundation.**

**(3) S'ha escollit el concepte *“drets d'autor”* per traduir el terme
anglès *“copyright”* atès que lingüísticament ambdós conceptes es poden
considerar equivalents. No obstant això, el règim legal del
*“copyright”* típic del dret anglosaxó no és exactament el mateix que el
règim legal dels drets d'autor, propi dels ordenaments jurídics
europeus.**

**(4) Cal evitar la confusió entre el concepte de coberta (en anglès,
*“cover”*), és a dir, allò que en un llibre de paper són les *“tapes”*,
i el de portada o pàgina de crèdits (en anglès, *“title page”*).**

**(5) Com és evident, la traducció comporta, en la gran majoria dels
supòsits, un canvi en el títol *“real”*.**

